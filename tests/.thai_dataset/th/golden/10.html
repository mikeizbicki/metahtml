URL: https://news.gimyong.com/article/14255

<h> ชดเชยให้กก.5 บาท ช่วยเหลือเกษตรกรผู้ปลูกพริกเขียวมันที่ได้รับความเดือดร้อนราคาผลผลิตตกต่ำ

<p> จังหวัดสงขลา เร่งช่วยเหลือเกษตรกรผู้ปลูกพริกเขียวมันที่ได้รับความเดือดร้อนราคาผลผลิตตกต่ำ จากสถานการณ์การแพร่ระบาดของโรคโควิด-19 พร้อมหาแนวทางแก้ไขปัญหาอย่างยั่งยืน

<p> จากสถานการณ์ราคาพริกเขียวมันในจังหวัดสงขลาตกต่ำ เหลือกิโลกรัมละ 8 บาท จากปกติกิโลกรัม ละ 17-20 บาท ส่งผลให้เกษตรกรในพื้นที่อำเภอสิงหนคร อำเภอสทิงพระ อำเภอกระแสสินธุ์ และอำเภอระโนด ได้รับความเดือดร้อน โดยผลผลิตส่วนใหญ่นั้นจะส่งออกไปยังประเทศมาเลเซียเป็นหลัก ไม่ได้ใช้บริโภคในประเทศ แต่เนื่องจากสถานการณ์การแพร่ระบาดของเชื้อไวรัสโควิด-19 ที่ส่งผลกระทบต่อภาวะเศรษฐกิจของประเทศผู้นำเข้า ทำให้มีการชะลอการสั่งซื้อพริกจากประเทศไทย ส่งผลให้มีพริกตกค้างอยู่ในสวนของเกษตรกรเป็นจำนวนมาก

<p> (3 พ.ค. 64) นายวิชัย โภชนกิจ ที่ปรึกษารัฐมนตรีว่าการกระทรวงพาณิชย์ พร้อมด้วย นายอาวุธ วงศ์สวัสดิ์ รองอธิบดีกรมการค้าภายใน และหน่วยงานที่เกี่ยวข้อง ลงพื้นที่อำเภอระโนด จังหวัดสงขลา เพื่อติดตามรับฟังปัญหา และแนวทางการช่วยเหลือเกษตรกรผู้ปลูกพริกเขียวมัน พร้อมเปิดจุดรวบรวมและกระจายพริกเขียวมันจังหวัดสงขลา ณ ที่ทำการองค์การบริหารส่วนตำบลแดนสงวน อำเภอระโนด โดยใช้งบประมาณเงินจ่ายขาดจากกองทุนรวม เพื่อช่วยเหลือเกษตรกรตามโครงการเพิ่มช่องทางและ เชื่อมโยงการจำหน่ายพริกเขียวมันในกลุ่มแหล่งผลิตภาคใต้ ปี 2564

<p> นายวิชัย โภชนกิจ ที่ปรึกษารัฐมนตรีว่าการกระทรวงพาณิชย์  กล่าวว่า กรมการค้าภายใน กระทรวงพาณิชย์ ได้ร่วมกับจังหวัดสงขลา จัดโครงการเพิ่มช่องทางและเชื่อมโยงการจำหน่ายพริกเขียวมันในกลุ่มแหล่งผลิตภาคใต้ ปี 2564 ซึ่งมีเป้าหมายในการช่วยเหลือเกษตรกรจำนวน 1,000 ตัน รวมมูลค่า 5 ล้านบาท โดยสนับสนุนค่าใช้จ่ายในการเพิ่มช่องทางและเชื่อมโยงการจำหน่ายพริกเขียวมัน ในอัตรากิโลกรัมละ 5 บาท ระยะเวลาดำเนินการ 3 เดือน ตั้งแต่เดือนพฤษภาคม - กรกฎาคม 2564 รวมถึงเชื่อมโยงตลาด โดยให้ห้องเย็น ผู้ ส่งออก และผู้ประกอบการเข้าไปช่วยรับซื้อในราคา 10 บาทต่อกิโลกรัม ทั้งนี้เพื่อช่วยเหลือพี่น้องเกษตรกรที่ได้รับผลกระทบจากการจำหน่ายผลผลิตในห้วงของการแพร่ระบาดของเชื้อไวรัสโควิด-19

<p> ส่วนในระยะยาวนั้น อาจจะมีการเปิดตลาดอื่นๆ นอกเหนือจากตลาดมาเลเซีย รวมถึงการพัฒนาเกษตรกรให้เน้นการปลูกพริกแบบปลอดสารเคมี เพื่อให้สามารถส่งขายในพื้นที่ได้
