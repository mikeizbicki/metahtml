URL: https://www.springnews.co.th/news/810019

<h> เจาะลึก C.36.3 ไวรัสที่เรียกว่า โควิดสายพันธุ์ไทย แต่ไม่เคยระบาดในประเทศ

<p> เชื้อกลายพันธุ์ C.36.3 หรือที่ถูกเรียกว่า โควิดสายพันธุ์ไทย จากการเปิดเผยว่าอังกฤษ มีข้อมูลที่น่าสนใจมาก อาทิ เชื้อนี้ไม่เคยระบาดในไทยเลย เพียงแต่พบที่ไทยเป็นที่แรกเท่านั้น แต่การรับรู้ข้อมูลทุกด้านทุกมุม ก็น่าจะทำให้ ไทยมีการรับมือที่ดีขึ้น หากต้องเจอในประเทศ

<p> C.36.3 พบที่ไทย แต่ไม่ได้ระบาด

<p> หลังจากที่สื่อไทยเผยข้อมูลว่า สำนักงานสาธารณสุขอังกฤษ (PHE) ได้มีการแถลงข่าวว่าได้ตรวจพบ ไวรัสโควิดกลายพันธุ์ ซึ่งหนึ่งในนั้น มี หลายสื่อในอังกฤษใช้ nickname หรือชื่อเรียกเล่นๆ ว่า Thai variant หรือ โควิดสายพันธุ์ไทย ด้วยเหตุผล คือสายพันธุ์นี้ถูกรายงานเป็นครั้งแรกจากเมืองไทยนั่นเอง แต่ความจริงแล้ว สายพันธุ์ C.36.3 ยังไม่เคยระบาดในไทยเลย เพียงแต่มีการพบเชื้อที่ไทยเป็นที่แรก ซึ่งมาจากชายอียิปต์ ที่เข้ามาอยู่ใน สถานกักกันตัวของรัฐ (SQ)

<p> ดังนั้น เพื่อเป็นความที่เข้าใจตรงกัน คำว่า โควิดสายพันธุ์ไทย เป็นเพียงการเรียกเพื่อสะดวกในการสื่อสารของสื่ออังกฤษ ที่พบเชื้อตัวนี้ที่แรกในไทยเท่านั้น ไม่ได้มีการระบาดของเชื้อกลายพันธุ์ตัวนี้ในไทยเลย

<p> ทั้งนี้ ศ.ดร.วสันต์ จันทราทิตย์ หัวหน้าศูนย์จีโนมทางการแพทย์ รพ.รามาธิบดี ม.มหิดล ให้ความเห็นว่า เป็นการเก็บตัวอย่างถอดรหัสสารพันธุกรรมเชื้อโควิด-19 ที่พบในไทยแล้วเก็บเข้าฐานข้อมูลของโลก ที่บันทึกไว้เป็นฐานข้อมูลกลางว่าเคยพบรหัสพันธุกรรมนี้ในไทย ซึ่งการเปิดเผยข้อมูลของสาธารณสุขอังกฤษไม่ผิด แต่ไม่ใช่สายพันธุ์ไทย เนื่องจากเราตรวจพบเชื้อดังกล่าวจากผู้ที่เดินทางมาจากประเทศอียิปต์ และเข้ากักตัวในสถานกักกันตัวของรัฐ (SQ) ตั้งแต่เดือน ม.ค.64 โดยผลการถอดรหัสพันธุกรรมพบเชื้อสายพันธุ์ C.36.3 ซึ่งไม่ใช่สายพันธุ์ท้องถิ่นที่ระบาดในไทย แต่พบใน SQ และได้รับการรักษาหาย ถือว่าเชื้อถูกทำลายไปใน SQ

<p> แค่เรียกตามสถานที่พบ

<p> ทั้งนี้ นพ.ศุภกิจ ศิริลักษณ์ อธิบดีกรมวิทยาศาสตร์การแพทย์ ชี้แจงว่าสายพันธุ์ C.36.3 ที่ถูกเรียกว่า โควิดสายพันธุ์ไทย ที่ สำนักงานสาธารณสุขอังกฤษ รายงานในตารางว่า Thailand ex Egypt

<p> โดยหลักการแล้ว คือ หากต้นตอมาจากอียิปต์ไม่ควรเรียกสายพันธุ์ไทย ก็เหมือนกับที่ประเทศญี่ปุ่นพบสายพันธุ์บราซิล (P.1) ซึ่งในตารางเขียนว่า Japan ex Brazil ก็เรียกว่าสายพันธุ์บราซิล เบื้องต้นควรจะเรียกว่า สายพันธุ์อียิปต์ แทน

<p> ตามรายงานของ สำนักงานสาธารณสุขอังกฤษ ระบุว่า พบผู้ติดเชื้อ C.36.3 ในประเทศไทยจำนวน 1 ตัวอย่าง แต่ในขณะที่ปัจจุบันมีรายงานการพบสายพันธุ์นี้ใน 34 ประเทศ เช่น เยอรมนี (148 ตัวอย่าง) สหรัฐฯ (144) อังกฤษ (109) สวิตเซอร์แลนด์ (62) อียิปต์ (33) 

<p> นอกจากนี้ สำนักงานสาธารณสุขอังกฤษ ระบุให้ โควิดสายพันธุ์ไทยเป็นสายพันธุ์ที่อยู่ในระหว่างสอบสวน (VUI คือ สายพันธุ์ที่อยู่ระหว่างการสอบสวน) ร่วมกับอีก 8 สายพันธุ์ ซึ่งหนึ่งในนั้น มีสายพันธุ์จากฟิลิปปินส์

<p> โดยที่ อังกฤษ ประกาศให้มีการสอบสวน มีดังนี้ P.2 บราซิล ,A.23.1 with E484K อังกฤษ , B.1.525 อังกฤษ,B.1.1318 อังกฤษ, P.3 ฟิลิปปินส์, B.1.617.1 อินเดีย, B.1.617.3 อินเดีย, AV.1 อังกฤษ , C.36.3 ไทย (จากนักเดินทางอียิปต์)

<p> ทั้งนี้ ในเบื้องต้น ยังไม่มีสิ่งบ่งชี้ว่าสายพันธุ์นี้ทำให้โรคอาการรุนแรงขึ้น หรือ ทำให้วัคซีนลดประสิทธิภาพลง และที่อังกฤษ ใช้วัคซีน วัคซีนแอสตร้าเซนเนก้า, วัคซีนไฟเซอร์ และวัคซีนโมเดอร์น่า ในการรับมือเชื้อสายพันธุ์ C.36.3 

<p> น่าห่วงน้อยกว่าสายพันธุ์หลัก

<p> โดย นายแพทย์ธีระวัฒน์ เหมะจุฑา หัวหน้าศูนย์วิทยาศาสตร์สุขภาพโรคอุบัติใหม่ คณะแพทยศาสตร์ โรงพยาบาลจุฬาลงกรณ์ ให้ข้อมูลเพิ่มเติม โควิดสายพันธุ์ไทย C.36.3 คือสายพันธุ์ C ซึ่งน่าห่วงน้อยกว่าสายพันธุ์ ซึ่งเป็นสายพันธุ์แม่ของ สายพันธุ์อังกฤษ สายพันธุ์แอฟริกาใต้ หรือสายพันธุ์บราซิล

<p> ความจริงคืออาวุธที่ทรงพลัง

<p> สำหรับกระแสข่าวไวรัสโควิดกลายพันธุ์ที่ถูกเรียกเป็นชื่อเล่นว่า สายพันธุ์ไทย นี้อาจจะส่งผลร้ายและเป็นการผลเสียต่อประชาชนในประเทศนั้นๆ และสร้างความกังวลใจให้กับประชาชนในไทย ที่ถูกปั๊มตราว่า เป็นต้นตอ โควิดสายพันธุ์ไทยและสิ่งนี้อาจจะส่งผลกระทบต่อภาคธุรกิจ การท่องเที่ยว และเศรษฐกิจของไทย จากการถูกเรียกครั้งนี้

<p> เหมือนกับที่ก่อนหน้านี้ เคยมีกรณีดราม่า ระหว่าง อินเดียกับสิงคโปร์ ซึ่ง ทางการสิงคโปร์เรียกทูตอินเดียเข้าพบเพื่อประท้วงข้อกล่าวหาที่ไร้มูลความจริงของ อาร์วินด์ เคจริวาล มุขมนตรีประจำกรุงนิวเดลีของอินเดียที่ระบุว่า เชื้อโคโรนาไวรัสกลายพันธุ์ของสิงคโปร์เป็นอันตรายต่อเด็กอินเดีย ทั้งยังเรียกร้องให้รัฐบาลอินเดียแบนเที่ยวบินจากสิงคโปร์ ทั้งที่ ทางการสิงคโปร์ยังยืนยันว่าไม่มีเชื้อกลายพันธุ์สายพันธุ์สิงคโปร์ตามที่มุขมนตรีกล่าวอ้างเลย

<p> นับเป็นเรื่องราวที่อ่อนไหว ในสถานการณ์โควิดระบาดไปทั่วโลกแบบนี้

<p> แต่อย่างน้อย จากประเด็นการพบการกลายพันธุ์ของเชื้อ C.36.3 ที่ถูกเรียกว่า โควิดสายพันธุ์ไทย อยู่ตอนนี้ ก็เป็นการสะท้อนว่า สำนักงานสาธารณสุขอังกฤษมีระบบเฝ้าระวังสายพันธุ์ใหม่และรายงานต่อสาธารณะเป็นประจำทุกสัปดาห์ 

<p> รายงานความจริงให้ประชนชนได้รับรู้...เพราะการ รับรู้ข้อมูลที่แท้จริง มันคืออาวุธที่ทรงพลังที่สุด ในการรับมือวิกฤตโควิด19
