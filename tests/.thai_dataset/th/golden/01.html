URL: https://www.bbc.com/thai/thailand-57196551

<h> จากผู้นำรัฐประหารสู่นายกฯ พลเรือน 7 ปีของ พล.ประยุทธ์ จันทร์โอชา กับการ ยึด-ผ่อน-รวบ อำนาจ

<p> รัฐประหาร 22 พ.ค. 2557 คือจุดเริ่มต้นในการเข้ายึดครองอำนาจรัฐของ พล.อ. ประยุทธ์ จันทร์โอชา ในฐานะหัวหน้าคณะรักษาความสงบแห่งชาติ (คสช.) แล้วกลายเป็นนายกรัฐมนตรีคนที่ 29 ของประเทศ

<p> ผู้นำรัฐบาลรายนี้อยู่กับคนไทยมาแล้ว 7 ปี และอาจอยู่ต่ออีก 2 ปี หากดำรงตำแหน่งครบวาระในปี 2566

<p> แม้ท่อนฮิตติดหูของเพลงที่พล.อ. ประยุทธ์ แต่งบอกไว้เมื่อหลายปีก่อนว่า เราจะทำตามสัญญา ขอเวลาอีกไม่นาน มาวันนี้ ผู้ถือครองอำนาจร่วมกับเขา คือ พล.อ. ประวิตร วงษ์สุวรรณ รองนายกรัฐมนตรี และอดีตรองหัวหน้า คสช. บอกว่า รัฐบาลอยู่มา 2 ปี ไม่ใช่ 7 ปี และ คสช. ก็ คสช. สิ นี่รัฐบาลที่มาจากรัฐธรรมนูญ

<p> จากวันนั้นถึงวันนี้ มีอะไรเปลี่ยนแปลงไปบ้าง

<p> จากยุค ยึดอำนาจ ถึงยุค ผ่อนอำนาจ ก่อนรวบอำนาจ อีกครั้งเมื่อเผชิญกับวิกฤตการแพร่ระบาดของโรคโควิด-19 เครือข่าย พล.อ. ประยุทธ์ปรับตัวอย่างไร

<p> บีบีซีไทยรวบรวม 5 ประเด็นสำคัญมาไว้ ณ ที่นี้

<h> 7 ปี ใช้งบแผ่นดิน 20.8 ล้านล้านบาท

<p> ไม่ว่ายุครัฐบาลหลังรัฐประหาร หรือหลังเลือกตั้ง พล.อ. ประยุทธ์ต้องปรากฏตัวกลางรัฐสภาอย่างน้อยปีละครั้ง เพื่อขอความเห็นชอบร่างพระราชบัญญัติ (พ.ร.บ.) งบประมาณรายจ่ายประจำปี ด้วยเพราะเงิน คือปัจจัยสำคัญในการขับเคลื่อนงาน

<p> พล.อ. ประยุทธ์ จันทร์โอชา เสนอร่าง พ.ร.บ.งบประมาณปี 2564 ต่อสภา เมื่อ มิ.ย. 2563

<p>  พล.อ. ประยุทธ์จัดทำงบประมาณมาแล้ว 7 ครั้ง วงเงินรวม 20,428,000 ล้านบาท และเตรียมเสนอร่าง พ.ร.บ.งบประมาณรายจ่ายประจำปีงบประมาณ 2565 วงเงิน 3,100,000 ล้านบาท วาระ 1 ต่อสภาผู้แทนราษฎร สิ้นเดือน พ.ค. นี้

<l> งบปี 2558 จำนวน 2,575,000 ล้านบาท

<l> งบปี 2559 จำนวน 2,720,000 ล้านบาท

<l> งบปี 2560 จำนวน 2,733,000 ล้านบาท

<l> งบปี 2561 จำนวน 2,900,000 ล้านบาท

<l> งบปี 2562 จำนวน 3,000,000 ล้านบาท

<l> งบปี 2563 จำนวน 3,200,000 ล้านบาท

<l> งบปี 2564 จำนวน 3,300,000 ล้านบาท

<p> นอกจากนี้ พล.อ. ประยุทธ์ยังจัดทำ งบกลางปี เพิ่มเติม 3 ครั้งหวังกระตุ้นเศรษฐกิจ ด้วยการตรา พ.ร.บ.งบประมาณรายจ่ายเพิ่มเติมประจำปีงบประมาณ วงเงินรวม 396,000 ล้านบาท

<l> งบกลางปี 2559 จำนวน 56,000 ล้านบาท

<l> งบกลางปี 2560 จำนวน 190,000 ล้านบาท

<l> งบกลางปี 2561 จำนวน 150,000 ล้านบาท

<p> หากนำงบประมาณแผ่นดินทั้งสองก้อนมารวมกัน คิดเป็นวงเงินรวม 20,824,000 ล้านบาท ที่รัฐบาล พล.อ. ประยุทธ์ ใช้บริหารประเทศในห้วง 7 ปีที่ผ่านมา 7 ปี กู้เงินทะลุ 4.7 ล้านล้านบาท

<p> เมื่อพิจารณารายละเอียดในการจัดทำงบประมาณแผ่นดิน พบว่า รัฐบาล พล.อ. ประยุทธ์ ได้ขอกู้เงินเพื่อชดเชยการขาดดุลงบประมาณระหว่างปีงบประมาณ 2558-2564 เป็นวงเงินรวม 3,285,279.8 ล้านบาท และยังเตรียมขอกู้อีก 700,000 ล้านบาทในปีงบประมาณ 2565

<p> ภายใต้กรอบวินัยการเงินการคลังของรัฐ กำหนดให้การกู้เงินเพื่อชดเชยการขาดดุลงบประมาณแต่ละปี ต้องไม่เกิน 20% ของงบประมาณปีนั้น ๆ 

<l> ปี 2558 จำนวน 250,000 ล้านบาท คิดเป็น 9.7% ของงบประมาณทั้งหมด

<l> ปี 2559 จำนวน 390,000 ล้านบาท คิดเป็น 14% ของงบประมาณทั้งหมด

<l> ปี 2560 จำนวน 552,921.7 ล้านบาท คิดเป็น 18.9% ของงบประมาณทั้งหมด

<l> ปี 2561 จำนวน 550,358.1 ล้านบาท คิดเป็น 18% ของงบประมาณทั้งหมด

<l> ปี 2562 จำนวน 450,000 ล้านบาท คิดเป็น 15% ของงบประมาณทั้งหมด

<l> ปี 2563 จำนวน 469,000 ล้านบาท คิดเป็น 14.7% ของงบประมาณทั้งหมด

<l> ปี 2564 จำนวน 623,000 ล้านบาท คิดเป็น 18.9% ของงบประมาณทั้งหมด

<p> นอกเหนือจากเงินกู้ที่อยู่ในกฎหมายงบประมาณปกติ รัฐบาลยังออกกฎหมายพิเศษคือพระราชกำหนด (พ.ร.ก.) ให้อำนาจกระทรวงการคลังกู้เงิน เพื่อแก้ไขปัญหา เยียวยา และฟื้นฟูเศรษฐกิจและสังคม ที่ได้รับผลกระทบจากการระบาดของโรคติดเชื้อไวรัสโคโรนา 2019 วงเงิน 1,000,000 ล้านบาท และมีรายงานข่าวปรากฏในสื่อหลายสำนักว่าที่ประชุมคณะรัฐมนตรี (ครม.) เมื่อ 18 พ.ค. เห็นชอบให้ตรา พ.ร.ก.ให้อำนาจกระทรวงการคลังกู้เงินเพิ่มอีกวงเงินไม่เกิน 700,000 ล้านบาท เพื่อใช้แก้ปัญหาโควิดระบาดระลอกใหม่ หลังมีรายงานว่าเงินกู้ก้อนเดิมเหลือเพียง 16,525 ล้านบาทเท่านั้น เนื่องจากได้อนุมัติแผนงาน/โครงการภายใต้ พ.ร.ก. ฉบับแรกไปแล้ว 833,475 ล้านบาท (19 เม.ย. 2563-11 พ.ค. 2564) และยังกันไว้ใช้เยียวยาฟื้นฟูเศรษฐกิจและสังคมในการระบาดระลอก 3 อีก 150,000 ล้านบาท

<p> พล.อ. ประยุทธ์ จันทร์โอชา ใช้เวลา 50 นาทีในการนำเสนอหลักการของ พ.ร.ก.กู้เงิน ต่อสภาเมื่อ 27 พ.ค. 2563 โดยย้ำว่า เป็นกรณีฉุกเฉินรีบด่วนอันไม่อาจหลีกเลี่ยงได้และ เป็นทางเลือกสุดท้าย ของรัฐบาล

<p> อย่างไรก็ตาม ราชกิจจานุเบกษาได้เผยแพร่ พ.ร.ก.ให้อำนาจกระทรวงการคลังกู้เงิน เป็นวงเงินไม่เกิน 500,000 ล้านบาท 

<p> หากนำเงินกู้ทั้งตาม พ.ร.บ.งบประมาณ และ พ.ร.ก.กู้เงิน มารวมกัน คิดเป็นวงเงินรวม 4,785,279.8 ล้านบาท

<p> นายจตุพร เจริญเชื้อ ส.ส.ขอนแก่น พรรคเพื่อไทย (พท.) เคยนำประวัติการชำระหนี้เงินต้นของรัฐบาล พล.อ. ประยุทธ์ในช่วง 7 ปีที่ผ่านมา มาคิดคำนวณ พบว่าชำระหนี้ได้เฉลี่ย 58,435 ล้านบาท/ปี นั่นเท่ากับว่าต้องใช้เวลาถึง 70 ปี จึงชำระหนี้กว่า 4 ล้านล้านบาทที่รัฐบาล พล.อ. ประยุทธ์ ก่อไว้คืนได้หมด จึงไม่แปลกหากพรรคร่วมฝ่ายค้านจะพากันตั้งสารพัดฉายาให้ พล.อ. ประยุทธ์ อาทิ นักกู้แห่งลุ่มน้ำเจ้าพระยา หรือ ผู้นำแห่งการก่อหนี้

<p> อย่างไรก็ตาม ประมุขฝ่ายบริหารไม่ได้ตอบโต้ใด ๆ ในระหว่างชี้แจงหลักการของกฎหมายงบประมาณต่อสภา เมื่อ ก.ค. 2563 โดยบอกเพียงว่า ผมก็ไม่รู้จะว่าอย่างไร ไม่อยากไปตั้งฉายาท่านใครก็แล้วแต่

<h> 7 ปี กับ 5 รมต. หน้าเดิม

<p> ถึงขณะนี้ พล.อ. ประยุทธ์บริหารประเทศมากว่า 2,500 วันแล้ว ซึ่งนอกจาก นายกฯ หน้าเดิม ยังมีนักการเมืองอีก 5 คนที่เป็น รัฐมนตรีหน้าเดิม ที่อยู่ร่วมหัวจมท้ายกันมาตั้งแต่รัฐบาล ประยุทธ์ 1 ที่มาจากการรัฐประหาร ถึง ประยุทธ์ 2 ที่มาจากการเลือกตั้ง

<p> แม้จะมีพรรคร่วมรัฐบาลมากถึง 19 พรรค แต่รัฐมนตรีของ ครม. ประยุทธ์ 2/1 มาจากพรรคการเมืองเพียง 6 พรรค

<p> แม้มีตัวหาร-ส่วนแบ่งอำนาจมากมายหลังการเลือกตั้ง 2562 เมื่อพรรคพลังประชารัฐ (พปชร.) ในฐานะพรรคอันดับสองในสภา ต้องรวบรวมเสียงแข่งเพื่อชิงการจัดตั้งรัฐบาล ก่อนปิดยอดรัฐบาลผสม 19 พรรค แต่ก็มีรัฐมนตรี 5 คนที่ไม่ได้สังกัดพรรคการเมืองใด ๆ ได้กลับมาร่วมวงฝ่ายบริหารอีกครั้งภายใต้สัดส่วน พปชร. ทว่ากินโควต้ากลางของนายกฯ 

<p> ไม่ว่าในยุครัฐบาล ประยุทธ์ 1 ที่มีการปรับคณะรัฐมนตรี (ครม.) 4 ครั้ง หรือ ประยุทธ์ 2 ที่มีการปรับ ครม. ไปแล้ว 3 ครั้ง แต่รัฐมนตรีกลุ่มนี้ก็ยังเหนียวแน่นบนเก้าอี้ตัวเดิม ยึดกุมงานในกระทรวงความมั่นคง ต่างประเทศ และงานกฎหมาย 

<p> พล.อ. ประวิตร วงษ์สุวรรณ เข้ารั้งเก้าอี้ รองนายกรัฐมนตรี และ รมว.กลาโหม ตั้งแต่วันแรกและอยู่จนสิ้นอายุรัฐบาล ประยุทธ์ 1 (31 ส.ค. 2557-10 ก.ค. 2562) จากนั้นเหลือเพียงเก้าอี้รองนายกฯ รองก้นในรัฐบาล ประยุทธ์ 2 เนื่องจาก พล.อ. ประยุทธ์ ขอควบ รมว.กลาโหมเอง รวมระยะเวลาดำรงตำแหน่งกว่า 2,400 วัน ทั้งนี้เมื่อปี 2563 พล.อ. ประวิตรได้ขยายฐานอำนาจเข้าปกครองพรรคแกนนำรัฐบาลอย่างเต็มตัวในฐานะหัวหน้า พปชร. และเป็นรัฐมนตรีโควต้า ลุงตู่ขอมา เพียงคนเดียวที่เป็นสมาชิกพรรคการเมือง

<p> นายวิษณุ เครืองาม เป็น รองนายกรัฐมนตรีฝ่ายกฎหมาย ตั้งแต่ต้นจนถึงปัจจุบัน รวมระยะเวลาดำรงตำแหน่งกว่า 2,400 วัน

<p> นายดอน ปรมัตถ์วินัย แรกเริ่มเดิมทีเข้ามาในตำแหน่ง รมช.ต่างประเทศ ในรัฐบาล ประยุทธ์ 1/1 ก่อนขยับชั้นเป็น รมว. ในการปรับ ครม. ประยุทธ์ 1/3 และได้เป็น รองนายกรัฐมนตรี ควบ รมว.ต่างประเทศ ในรัฐบาลประยุทธ์ 2 รวมระยะเวลาดำรงตำแหน่งกว่า 2,400 วัน 

<p> พล.อ. อนุพงษ์ เผ่าจินดา เป็น รมว.มหาดไทย ตั้งแต่ต้นจนถึงปัจจุบัน รวมระยะเวลาดำรงตำแหน่งกว่า 2,400 วัน 

<p> พล.อ. ชัยชาญ ช้างมงคล เข้าดำรงตำแหน่ง รมช.กลาโหม ในการปรับ ครม. ประยุทธ์ 1/5 (23 พ.ย. 2560-10 ก.ค. 2562) และได้ไปต่อกับรัฐบาลภาค 2 จนถึงปัจจุบัน รวมระยะเวลาดำรงตำแหน่งกว่า 1,200 วัน

<h> 7 ปี ของเส้นทางการเมือง-แรงต่อต้าน

<p> การยึดอำนาจ 22 พ.ค. 2557 ทำให้ พล.อ. ประยุทธ์ กลายเป็นชายผู้มีอำนาจสูงสุดในการปกครองประเทศในฐานะ รัฏฐาธิปัตย์ เขาออกประกาศหัวหน้า คสช./คำสั่งหัวหน้า คสช./คำสั่ง คสช. หลายฉบับเพื่อควบคุม บังคับ สั่งการ และจัดการทางการเมืองในนามของการ ปฏิรูป แต่ถึงกระนั้น ไม่ใช่ทุกคนที่ยอมรับ-ยอมตามผู้นำที่มาจากการรัฐประหาร จึงปรากฏภาพการต่อต้านเป็นระยะ ๆ

<p> นายวิษณุ เครืองาม รองนายกรัฐมนตรี เคยเปิดเผยเมื่อ พ.ค. 2562 ว่าหัวหน้า คสช. ได้ออกประกาศ/คำสั่ง รวม 456 ฉบับ โดย 246 ฉบับถูกยกเลิกหรือสิ้นผลหลังเสร็จภารกิจ และ 66 ฉบับถูกยกเลิกโดยคำสั่งหัวหน้า คสช. ที่ 9/2562 นั่นหมายความว่ามี 144 ฉบับที่มีผลบังคับใช้ จนกว่ารัฐสภาจะเปลี่ยนแปลงสถานะทางกฎหมายของมันหรือให้ยกเลิกไป

<p> ในแต่ละปีที่ผ่านมา พล.อ. ประยุทธ์วางโรดแมปการเมืองไว้อย่างไร และต้องเผชิญกับปัญหาและแรงต้านทางการเมืองอย่างไรบ้าง 

<p> 2557 

<p> ภารกิจการเมือง: 

<l> กวาดล้างการเมือง ขั้วอำนาจเก่า ผ่านการออกคำสั่งเรียกรายงานตัวและห้ามทำกิจกรรมการเมือง, เรียกประชาชนฝ่ายเห็นต่างไป ปรับทัศนคติ รวมถึงไปเยี่ยมบ้าน/ที่ทำงาน จับกุม คุมขัง ตั้งข้อหา ซึ่งทั้งหมดนี้ดำเนินการในนามของการ รักษาความสงบเรียบร้อย

<l> สร้างฐานอำนาจใหม่ผ่านเครือข่าย แม่น้ำห้าสาย ซึ่งเป็นองค์กรตามรัฐธรรมนูญชั่วคราวปี 2557 ประกอบด้วย คณะรักษาความสงบแห่งชาติ (คสช.), คณะรัฐมนตรี (ครม.), สภานิติบัญญัติแห่งชาติ (สนช.) สภาปฏิรูปแห่งชาติ (สปช. ต่อมาตั้งชุดใหม่เป็น สภาขับเคลื่อนการปฏิรูปประเทศ หรือ สปท.) คณะกรรมาธิการยกร่างรัฐธรรมนูญ (ต่อมาตั้งชุดใหม่เป็น คณะกรรมการร่างรัฐธรรมนูญ หรือ กรธ.) 

<l> ประกาศโรดแมปปฏิรูปประเทศและสร้างความปรองดอง 

<p> แรงต้านทางการเมือง: 

<l> นักศึกษาและประชาชนบางส่วนแสดงออกในเชิงต่อต้านรัฐประหารตั้งแต่วันแรก ๆ โดยครั้งหนึ่งนักศึกษากลุ่ม ดาวดิน ได้ ชู 3 นิ้วต้านรัฐประหาร ต่อหน้า พล.อ. ประยุทธ์ ระหว่างลงพื้นที่ จ.ขอนแก่น เมื่อ 19 พ.ย. 2557 ซึ่งนายกฯ ควบหัวหน้า คสช. ตอบรับสิ่งที่เกิดขึ้นทันควันว่านึกว่าเป็นการแสดง กระตั้วแทงเสือ เพื่อต้อนรับตัวเขา 

<p> ผู้นำเหล่าทัพ นำโดย พล.อ.ประยุทธ์ จันทร์โอชา ที่สโมสรกองทัพบก สถานที่ที่ใช้พูดคุยปรองดองก่อนทหารจะประกาศยึดอำนาจในวันที่ 22 พ.ค. 2557

<p> 2558 

<p> ภารกิจการเมือง: 

<l> จัดทำร่างรัฐธรรมนูญฉบับถาวร โดยนายบวรศักดิ์ อุวรรณโณ ประธานกรรมาธิการ (กมธ.) ยกร่างรัฐธรรมนูญ ทว่าหลังยกร่างจนแล้วเสร็จ กลับถูก สปช. ลงมติ คว่ำกลางสภา ด้วยคะแนน 135 ต่อ 105 ทิ้งวาทะ เขาอยากอยู่ยาว บอกใบ้จุดจบของร่างรัฐธรรมนูญ และทำให้หัวหน้า คสช. ต้องเชื้อเชิญนายมีชัย ฤชุพันธุ์ เข้ามาเป็นประธานกรรมการร่างรัฐธรรมนญ (กรธ.) ฉบับใหม่ เพื่อทดแทนคุณแผ่นดิน

<p> แรงต้านทางการเมือง: 

<l> แม้ร่างรัฐธรรมนูญฉบับนายบวรศักดิ์ไปไม่ถึงชั้นประชามติ แต่ก็เรียกเสียงวิพากษ์วิจารณ์ให้ คสช. ในระหว่างทางว่าพยายาม สืบทอดอำนาจ ผ่านกลไกรัฐธรรมนูญ ซึ่งไม่ปิดกั้นการมีนายกฯ คนนอก และกำหนดให้มีคณะกรรมการยุทธศาสตร์การปฏิรูปและการปรองดองแห่งชาติ (คปป.)  

<l> การตรวจสอบความไม่ชอบมาพากลในการจัดสร้างอุทยานราชภักดิ์ จ.ประจวบคีรีขันธ์ ของภาคประชาชนและสื่อมวลชน โดยที่ พล.อ. อุดมเดช สีตบุตร ผบ.ทบ. ในฐานะประธานจัดสร้างอุทยานราชภักดิ์ ก็เคยออกมายอมรับว่า มีบุคคลแอบอ้างและการเรียกเก็บเงินค่าหัวคิวจากโรงหล่อ ทว่าหนึ่งปีหลังจากนั้นคณะกรรมการป้องกันและปราบปรามการทุจริตแห่งชาติ (ป.ป.ช.) กลับมีมติ เอกฉันท์ ว่า การดำเนินโครงการถูกต้องตามระเบียบทุกประการ ไม่พบอะไรผิดปกติ

<p> 2559

<p> ภารกิจการเมือง: 

<l> ผ่านร่างรัฐธรรมนูญฉบับนายมีชัยในชั้นประชามติ 7 ส.ค. 2559 โดยอาศัยกลไกรัฐสื่อสารแต่ ข้อดี ของร่างรัฐธรรมนูญ

<p> ข้าราชการ เจ้าหน้าที่รัฐ และอาสาสมัคร ร่วมรณรงค์ให้ประชาชนไปลงประชามติร่างรัฐธรรมนูญปี 2559

<p> แรงต้านทางการเมือง: 

<l> การรณรงค์ โหวตโน ของกลุ่มนักศึกษา ปัญญาชน และแกนนำ นปช. เช่นเดียวกับสองพรรคใหญ่ทั้งพรรคเพื่อไทยและพรรคประชาธิปัตย์ที่ประกาศไม่รับร่างรัฐธรรมนูญ แต่สุดท้ายร่างรัฐธรรมนูญก็ผ่านประชามติด้วยคะแนน 61.35%

<p> 2560

<p> ภารกิจการเมือง: 

<l> ประกาศใช้รัฐธรรมนูญฉบับที่ 20 และจัดทำร่างพระราชบัญญัติประกอบรัฐธรรมนูญ (พ.ร.ป.) รวม 10 ฉบับเพื่อเตรียมการเข้าสู่การเลือกตั้ง

<l> ฟื้นการประชุม ครม. สัญจร และเดินสายพบปะประชาชนจังหวัดต่าง ๆ เพื่อหยั่งกระแสนิยมของ ลุงตู่ 

<p> แรงต้านทางการเมือง: 

<l> เกิดกระแสวิจารณ์และขุดคุ้ยบัญชีทรัพย์สินฯ ของ พล.อ. ประวิตร วงษ์สุวรรณ ปม แหวนมารดา นาฬิกาเพื่อน หลังรองนายกฯ รายนี้ยกมือขึ้นมาป้องแดดระหว่างรอถ่ายภาพหมู่ ครม.ชุดใหม่ เมื่อวันที่ 4 ธ.ค. 2560 จึงเผยให้เห็นนาฬิกาหรูยี่ห้อริชาร์ดมิลล์ที่ข้อแขน ทว่าไม่ปรากฏในรายการทรัพย์สินฯ ที่แจ้งต่อ ป.ป.ช. ทั้งนี้ ป.ป.ช. ใช้เวลาตรวจสอบเป็นปี  ๆ ก่อนสรุปว่า เป็นการยืมคงรูป ไม่ใช่หนี้สินตามที่ ป.ป.ช. กำหนดให้ต้องแสดงในบัญชีทรัพย์สินฯ 

<p> การถ่ายภาพหมู่ ครม. ประยุทธ์ 5 เมื่อ 4 ธ.ค. 2560 นำมาสู่ปมร้อน แหวนมารดา นาฬิกาเพื่อน ของ พล.อ.ประวิตร วงษ์สุวรรณ

<p> 2561

<p> ภารกิจการเมือง: 

<l> ใช้ อำนาจพิเศษ ตามมาตรา 44 จัดลู่ปูทางสู่การเลือกตั้ง ทั้งออกคำสั่งให้ทุกพรรคการเมืองยืนยันการเป็นสมาชิกพรรคใหม่หมด ซึ่งถูกวิจารณ์ว่าเป็นการ ทุบฐานเสียง ของพรรคการเมืองเก่า, ออกคำสั่ง เซ็ตซีโร่ กกต.

<l> ส่งรัฐมนตรีกลุ่ม 4 กุมาร ในรัฐบาล ประยุทธ์ 1 ไปเป็นหัวหอกในการก่อตั้งพรรคพลังประชารัฐ พร้อม ๆ กับเปิดปฏิบัติการ ดูด ส.ส. จากพรรคการเมืองต่าง ๆ เข้าร่วมงาน

<l> เตรียมวางฐานอำนาจในรัฐสภาหลังการเลือกตั้ง ผ่านกระบวนการคัดเลือก ส.ว. เฉพาะกาล 250 คน ซึ่งมาจากการแต่งตั้งโดย คสช. และมีอำนาจเลือกนายกฯ ร่วมกับ ส.ส. 

<p> แรงต้านทางการเมือง: 

<l> การชุมนุมต่อต้านคณะรัฐประหารและเรียกร้องให้จัดการเลือกตั้งมีมากขึ้นหลังหัวหน้า คสช. เลื่อนโรดแมปเลือกตั้งมา 5 ครั้ง หนึ่งในความเคลื่อนไหวสำคัญคือกลุ่ม คนอยากเลือกตั้ง

<l> เกิดพรรคอนาคตใหม่ นำโดยนายธนาธร จึงรุ่งเรืองกิจ และนายปิยบุตร แสงกนกกุล ซึ่งประกาศ ล้มล้างผลพวงของการรัฐประหาร

<p> ประชาชนร่วมกิจกรรม นัดรวมพลประชาชนอยากเลือกตั้ง แสดงพลังต้านสืบทอดอำนาจ คสช. ที่ลานสกายวอล์ก เขตปทุมวัน กทม. เมื่อ 27 ม.ค. 2561

<p> 2562

<p> ภารกิจการเมือง: 

<l> เก็บชัยชนะในการเลือกตั้งทั่วไปให้ได้มากที่สุด และช่วงชิงจัดตั้งรัฐบาล ประยุทธ์ 2 โดย พปชร. สามารถรวบรวมเสียงได้ถึง 19 พรรคการเมือง  สร้างสถิติใหม่ในหน้าประวัติศาสตร์การเมืองไทย

<p> แรงต้านทางการเมือง:

<l> เกิดความขัดแย้งในการจัดสรรตำแหน่งทางการเมืองทั้งใน พปชร. และพรรคร่วมรัฐบาล ตั้งแต่เก้าอี้ ครม., เลขานุการ/ที่ปรึกษา รมต. และประธาน กมธ. ในสภา
<l> ถูกตรวจสอบโดยฝ่ายค้านในสภาเป็นครั้งแรก ทั้งในการแถลงนโยบายของรัฐบาล, เสนอกฎหมายงบประมาณประจำปี, เปิดอภิปรายทั่วไปโดยไม่ลงมติ ปมนำ ครม. กล่าวถวายสัตย์ปฏิญาณไม่ครบ ท่ามกลางภาวะ เสียงปริ่มน้ำ ในสภา

<p> 2563

<p> ภารกิจการเมือง:

<l> ดูดดึง ส.ส. พรรคอนาคตใหม่ให้ย้ายมาอยู่ขั้วรัฐบาล หลังถูกยุบพรรคโดยคำสั่งศาลรัฐธรรมนูญ เพื่อแก้ปัญหา เสียงปริ่มน้ำในสภา ควบคู่กับการฝากเลี้ยง งูเห่า ในพรรคการเมืองอื่น ๆ

<l> ทำทีสนองตอบต่อข้อเรียกร้องของขบวนการนักศึกษาประชาชนบางส่วน ด้วยการตั้ง กมธ.วิสามัญศึกษาร่างแก้ไขรัฐธรรมนูญ ทว่าผ่านมาถึงปัจจุบัน รัฐสภายังไม่ผ่านร่างแก้ไขรัฐธรรมนูญสักฉบับ 

<l> รับมือการแพร่ระบาดของโควิด-19 ระลอกแรก ด้วยการประกาศใช้พระราชกำหนด (พ.ร.ก.) การบริหารสถานการณ์ฉุกเฉิน หวังใช้อำนาจตามกฎหมายออกมาตรการสกัดกั้นการแพร่ระบาดของไวรัส ซึ่งต่ออายุมาแล้ว 11 ครั้ง

<p> แรงต้านทางการเมือง: 
<l> ถูกฝ่ายค้านเปิดอภิปรายไม่ไว้วางใจเป็นครั้งแรก ใช้เวลา 4 วัน 3 คืน แต่ในที่สุดนายกฯ และ รมต. รวม 6 คน ก็รอดศึกซักฟอกไปได้ด้วยคะแนนโหวต ไว้วางใจ จากเสียงส่วนใหญ่ในสภา 

<l> มีการชุมนุมในรูปแบบ แฟลชม็อบ ของนักเรียนนักศึกษาจากกรุงเทพฯ ลามไปต่างจังหวัด ก่อนพัฒนาเป็นขบวนการ คณะราษฎร/ราษฎร โดยชู 3 ข้อเรียกร้องร่วมกัน ได้แก่ 1) ให้ พล.อ. ประยุทธ์ และองคาพยพ ลาออก 2) รัฐสภาต้องเปิดประชุมวิสามัญทันทีเพื่อรับร่างแก้ไขรัฐธรรมนูญฉบับประชาชน และ 3) ปฏิรูปสถาบันกษัตริย์ให้อยู่ภายใต้รัฐธรรมนูญตามระบอบประชาธิปไตย 

<l> เกิดกระแสวิพากษ์วิจารณ์รัฐบาลอย่างหนัก ทั้งความไร้ประสิทธิภาพในการควบคุมการแพร่ระบาดของโควิด-19 และการบริหารจัดการเศรษฐิกิจไม่ตรงจุด

<p> ผู้ชุมนุมที่อนุสาวรีย์ชัยสมรภูมิพร้อมใจกันเปิดไฟจากสมาร์ทโฟนเพื่อขับไล่นายกฯ โดยบรรยายว่าเป็นการทำความมืดมิดให้หมดไปจากสังคมไทย เมื่อ 18 ต.ค. 2563

<p> 2564

<p> ภารกิจการเมือง:

<l> รับมือการแพร่ระบาดของโควิด-19 ระลอกสองและระลอกสาม โดย พล.อ. ประยุทธ์ ในฐานะ ผอ.ศบค. ได้ริบอำนาจของรัฐมนตรีตามกฎหมายรวม 31 ฉบับมาไว้ในมือตัวเอง หวังสั่งการแก้ไขปัญหาได้อย่างทันท่วงที ทำให้พรรคร่วมรัฐบาลยอมรับว่า  ขณะนี้อยู่ในสถานการณ์ไม่ปกติ จึงต้องใช้อำนาจพิเศษ และเตรียมออก พ.ร.ก.กู้เงิน เพิ่มเติม

<p> แรงต้านทางการเมือง: 

<l> ถูกฝ่ายค้านเปิดอภิปรายไว้วางใจเป็นครั้งที่สอง ใช้เวลา 4 วัน 3 คืน แต่ในที่สุดนายกฯ และ รมต. รวม 10 คน ก็ได้รับคะแนน ไว้วางใจ จากเสียงส่วนใหญ่ในสภาไปตามคาด

<l> มีการชุมนุมของกลุ่ม ราษฎร อย่างต่อเนื่องในช่วงต้นปี ก่อนที่แกนนำ/แนวร่วม ราษฎร จะทยอยถูกจับกุมคุมขัง ทำให้เกิดกระแสวิพากษ์วิจารณ์กระบวนการยุติธรรมอย่างหนักที่ไม่ให้สิทธิประกันตัวผู้ต้องหา/จำเลยคดี 112 ในระหว่างการต่อสู้คดี

<l> เกิดกระแสวิพากษ์วิจารณ์รัฐบาลอย่างหนัก ทั้งการปล่อยปละละเลยให้เกิดการแพร่ระบาดของไวรัสโคโรนา และการบริหารจัดการวัคซีนต้านโควิดที่นโยบายไม่ชัดเจนและกลับไปกลับมา จนทำให้ประชาชนไม่เชื่อมั่น

<h> 7 ปี หลุด 3 คดีในศาลรัฐธรรมนูญ

<p> นอกจากความเคลื่อนไหวนอกสภา พล.อ. ประยุทธ์ยังถูกตรวจสอบอย่างเข้มข้นจากทั้งฝ่ายค้าน และ นักร้อง ในการทำหน้าที่นายกฯ สมัยที่ 2 ตั้งแต่เรื่องคำพูด ตำแหน่ง ยันบ้านพัก

<p> ทว่าทุกคดีที่ไปถึงมือศาลรัฐธรรมนูญ ไม่ศาลสั่งยกคำร้อง ก็ตีความว่าไม่ผิดรัฐธรรมนูญ ด้วยมติ เอกฉันท์ ทุกคดี

<p> 11 ก.ย. 2562 จบ คดีถวายสัตย์

<p> ศาลรัฐธรรมนูญมีมติเป็นเอกฉันท์ ไม่รับคำร้อง ไว้พิจารณา โดยให้เหตุผลว่า ไม่อยู่ในอำนาจการตรวจสอบขององค์กรใดตามรัฐธรรมนูญ เพราะการถวายสัตย์ปฏิญาณต่อพระมหากษัตริย์เป็นการกระทำทางการเมืองของ ครม. ในฐานะองค์กรตามรัฐธรรมนูญฝ่ายบริหารในความสัมพันธ์เฉพาะกับพระมหากษัตริย์

<p> คดีนี้ ผู้ตรวจการแผ่นดินมีมติส่งเรื่องให้ศาลรัฐธรรมนูญพิจารณาวินิจฉัย กรณี พล.อ. ประยุทธ์นำ ครม. กล่าวคำถวายสัตย์ปฏิญาณก่อนเข้ารับหน้าที่ เมื่อ 16 ก.ค. 2562 ไม่ครบถ้วน เป็นการกระทำที่ขัดต่อรัฐธรรมนูญ มาตรา 161 อันเป็นการกระทำที่ละเมิดสิทธิเสรีภาพของผู้ร้องเรียนหรือไม่

<p> 18 ก.ย. 2562 หลุด คดีเจ้าหน้าที่รัฐ

<p> ศาลรัฐธรรมนูญมีมติเป็นเอกฉันท์ว่า พล.อ. ประยุทธ์ไม่มีลักษณะต้องห้ามในการดำรงตำแหน่งนายกฯ เนื่องจากตำแหน่งหัวหน้า คสช. ไม่ถือว่าเป็น เจ้าหน้าที่อื่นของรัฐ ตามรัฐธรรมนูญ มาตรา 160 (6) ประกอบมาตรา 98 (15) ความเป็นรัฐมนตรีไม่สิ้นสุดลงเฉพาะตัวเพราะเหตุที่เป็นเจ้าหน้าที่อื่นของรัฐ

<p> คดีนี้ พรรคฝ่ายค้านได้ยื่นคำร้องผ่านประธานสภา ขอให้พิจารณาคุณสมบัติของ พล.อ. ประยุทธ์ว่ามีลักษณะต้องห้ามในการดำรงตำแหน่งเป็นนายกฯ หรือไม่

<p> 2 ธ.ค. 2563 หลุด คดีพักบ้านหลวง

<p> ศาลรัฐธรรมนูญมีมติเอกฉันท์ว่า พล.อ. ประยุทธ์ไม่ขาดคุณสมบัติความเป็นนายกฯ จากกรณีพักอาศัยในบ้านพักข้าราชการทหารแม้เกษียณอายุไป 6 ปีแล้ว หรือที่รู้จักในชื่อ คดีพักบ้านหลวง เนื่องจากเป็นไปตามระเบียบภายในของกองทัพบก (ทบ.) ปี 2548 ความเป็นรัฐมนตรีไม่สิ้นสุดลงเฉพาะตัวตามรัฐธรรมนูญ มาตรา 170 วรรคหนึ่ง (4) ประกอบมาตรา 160 (5) และมาตรา 170 วรรคหนึ่ง (5) ประกอบมาตรา 186 วรรคหนึ่ง และมาตรา 184 วรรคหนึ่ง (3)

<p> คดีนี้ พรรคฝ่ายค้านได้ยื่นคำร้องผ่านประธานสภา ขอให้ศาลรัฐธรรมนูญวินิจฉัยว่าความเป็นรัฐมนตรีของ พล.อ. ประยุทธ์ สิ้นสุดลงหรือไม่
