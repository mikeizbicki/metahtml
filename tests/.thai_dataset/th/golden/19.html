URL: https://tna.mcot.net/crime-705878

<h> สอบ ยิว แฟนหนุ่มเจนนี่ ไลฟ์สดอ้าง WFH

<p> กทม.28 พ.ค.- งานเข้า แฟนหนุ่ม เจนนี่ ได้หมดถ้าสดชื่น ซึ่งเป็นตำรวจหลังเจ้าตัวไลฟ์คุยแล้วแฟนหนุ่มตอบ Work from home จนถูกวิจารณ์ นำมาซึ่งการถูกสอบ

<p> จากกรณีแฟนคลับนักร้อง เจนนี่ ได้หมดถ้าสดชื่นคอมเมนต์สอบถาม ส.ต.ต.ฉัตรมงคล สมแก้ว หรือ ยิว แฟนหนุ่มของเจนนี่ ขณะไลฟ์สดผ่านเฟซบุ๊กว่าไม่ทำงานหรืออย่างไร? โดยเจ้าตัวได้ตอบกลับว่า ตำรวจทำงานที่บ้าน Work from home !!..จนเป็นที่วิพากษ์วิจารณ์ในโซเชียล ต่อมาผู้บังคับการตำรวจภูธรจังหวัดปัตตานี สั่ง ส.ต.ต.ฉัตรมงคล ซึ่งช่วยราชการอยู่ที่ ฝ่ายอำนวยการ ภ.จว.ปัตตานี ให้กลับไปปฏิบัติหน้าที่ที่ สภ.มายอ ต้นสังกัดแล้ว

<p> กรณีดังกล่าว พล.ต.อ.วิสนุ ปราสาททองโอสถ จตช.ได้ตอบข้อซักถามผู้สื่อข่าวว่า ทราบว่า พล.ต.ท.รณศิลป์ ภู่สาระ ผบช.ภ.9 ได้สั่งการ ผบก.ภ.จว.ปัตตานี ตรวจสอบข้อเท็จจริงแล้ว ซึ่งมีประเด็นให้พิจารณาว่า มีการใช้สื่อโซเชียลที่เหมาะสมหรือส่งผลกระทบเสียหายต่อหน่วยงานหรือบุคคลอื่นหรือไม่ ตามที่ พล.ต.อ.สุวัฒน์ แจ้งยอดสุข  ผบ.ตร ได้กำหนดแนวทางการใช้สื่อสังคมออนไลน์ของข้าราชการตำรวจไว้แล้ว รวมถึง ต้องตรวจสอบว่า การที่ ส.ต.ต.ฉัตรมงคลฯ อ้างว่า ตนไลฟ์ขณะทำงานแบบ work from home นั้น มีคำสั่งจากผู้บังคับบัญชาให้ work from home จริงหรือไม่อย่างไร และการ work from home ได้รับมอบหมายให้ปฏิบัติงานราชการอย่างไร และมีผลการปฏิบัติอย่างไร เนื่องจากมาตรการ work from home ไม่ใช่การลาพักผ่อน ต้องมีการควบคุมและปฏิบัติราชการจากผู้บังคับบัญชา ที่รับผิดชอบ ซึ่งหากพบว่ามีข้อบกพร่อง ผู้บังคับบัญชาต้นสังกัดก็จะต้องพิจารณาโทษตามฐานความผิดต่อไป ซึ่งกรณีนี้ อยู่ในอำนาจของ ภ.จวปัตตานี และ ภ.9 โดยจะให้ จเรตำรวจ ติดตามผลต่อไป.-สำนักข่าวไทย
