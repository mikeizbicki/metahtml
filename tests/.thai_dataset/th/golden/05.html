URL: https://dailynews.co.th/it/845112

<h> แนะ 10 จุดสังเกต "ข่าวปลอม" อันไหนข่าวจริง อันไหนข่าวลวง?

<p> ในช่วงนี้ เฟคนิวส์(Fake News) หรือ “ข่าวปลอม" ได้กลับมาระบาดอย่างหนัก “ว่อนโซเซียล" อีกครั้ง โดยเฉพาะในช่วงสถาณการณ์การแพร่ระบาดของโควิด-19 ระลอกสาม                    

<p> ในช่วงนี้ เฟคนิวส์(Fake News) หรือ ข่าวปลอม ได้กลับมาระบาดอย่างหนัก ว่อนโซเซียล อีกครั้ง โดยเฉพาะในช่วงสถาณการณ์การแพร่ระบาดของโควิด-19 ระลอกสาม ในเรื่องเกี่ยวกับวัคซีน ไม่รู้อันไหนข่าวจริง อันไหนข่าวลวง!!

<p> ส่งผลให้เกิดการเข้าใจผิด หรือสร้างความตื่นตระหนกให้กับประชาชนในสังคมอย่างมาก แม้ว่าทางกระทรวงดิจิทัลเพื่อเศรษฐกิจและสังคม หรือ ดีอีเอส จะจัดตั้ง ศูนย์ต่อต้านข่าวปลอม (Anti Fake News Center) ขึ้นมาเพื่อตรวจสอบความถูกต้องและเป็นจริงว่า อันไหนข่าวจริง หรือ อันไหนข่าวปลอม เพื่อชี้แจงให้ประชาชนเข้าใจ ถึงข้อมูลที่ถูกต้องให้ได้อย่างรวดเร็ว เพื่อจะได้ รู้ทันเฟคนิวส์ ที่ถูกปล่อยออกมา

<p> แต่ดูเหมือนว่าสังคมไทยก็ยังเผชิญกับการเผยแพร่ข่าวปลอมที่รุนแรงมากขึ้น ส่งผลกระทบต่อความเชื่อมั่น ในด้านต่างๆ โดยข้อมูลจากศูนย์ต่อต้านข่าวปลอม ซึ่งได้ตรวจสอบข่าวปลอมในช่วงไวรัสโควิด-19 ระลอก 3 ระหว่างวันที่ 7 เม.ย.-11 พ.ค. 64 ที่ผ่านมา พบจำนวนข้อความที่เกี่ยวข้อง 3,857,190 ข้อความ

<p> หลังจากคัดกรองพบข่าวที่เข้าหลักเกณฑ์ 788 ข้อความ และมีข่าวที่ต้องดำเนินการตรวจสอบทั้งหมด 343 เรื่อง อยู่ใน 2 หมวดหมู่ข่าว คือ หมวดหมู่สุขภาพ 233 เรื่อง คิดเป็น 68% และหมวดหมู่นโยบายรัฐ 110 เรื่อง คิดเป็น 32%

<p> ส่วนภาพรวมสถานการณ์ข่าวปลอมเกี่ยวกับโควิด-19 ทั้ง 3 ระลอก จากการติดตามการสนทนาบนโลกออนไลน์ (Social Listening) และการแจ้งเบาะตั้งแต่วันที่ 25 ม.ค. 63  11 พ.ค.64 รวมระยะเวลา 475 วัน พบว่า มีจำนวนข้อความที่เกี่ยวข้อง 73,833,192 ข้อความ

<p> โดยหลังจากคัดกรองพบข่าวที่เข้าหลักเกณฑ์ 6,791 ข้อความ และมีข่าวที่ต้องดำเนินการตรวจสอบทั้งหมด 3,376 เรื่อง อันดับ 1 คือ หมวดหมู่สุขภาพ พบจำนวน 2,242 เรื่อง คิดเป็น 66% หมวดหมู่นโยบายรัฐ 1,011 เรื่อง คิดเป็น 30% หมวดหมู่เศรษฐกิจ 124 เรื่อง คิดเป็น 4% ในส่วนของหมวดหมู่ภัยพิบัติไม่พบเรื่องที่เข้าข่าย

<p> ทั้งนี้หนึ่งในสาเหตุที่ เฟคนิวส์ กระจายไปในวงกว้างเหมือน ไฟไหม้ฟาง ก็เนื่องจากความนิยมการใช้งานโซเชียล มีเดีย หรือ ที่รู้จักกันว่า สื่อสังคมออนไลน์

<p> ซึ่งผู้ใช้งาน สามารถ กดโพสต์ กดแชร์ คอนเทนต์หรือเนื้อหาต่างๆได้ง่าย ซึ่งหากผู้ใช้งานคนนั้นๆ ขาดวิจารณญาณในการการคัดกรอง ตรวจสอบความถูกต้อง หรือ ความน่าเชื่อถือ ก่อนที่จะโพสต์ หรือแชร์ ก็ยอมเป็นการจุดชนวนให้ เฟคนิวส์ หรือข่าวปลอม ขยายวงกว้างไม่ต่างจาก ไฟลามทุ่ง นั่นเอง

<p> โดยเฉพาะอย่างยิ่งมีข้อมูลจาก กระทรวงดีอีเอส ระบุว่า 70% ของข่าวสารที่แพร่กระจายบนโซเชียลมีเดีย คือ ข่าวปลอม!!

<p> และเมื่อเราเป็นคนชอบเสพสื่อ ติดตามข่าวสาร ตามช่องทางต่างๆ โดยเฉพาะบน โซเชียล มีเดีย ต่างๆ นั้น เราจะสามารถสร้างภูมิคุ้มกันให้กับตนเอง หรือ สังคมได้อย่างไร ทาง กระทรวงดีอีเอสได้แนะนำ 10 จุดสังเกต เฟคนิวส์ หรือ ข่าวปลอม เพื่อให้ประชาชนสามารถคัดกรอง หรือตรวจสอบข้อเท็จจริง เพื่อ หยุดโพสต์ หยุดแชร์ หยุด การแพร่กระจายข้อมูลเนื้อหาข่าวที่เป็นเท็จเหล่านี้

<p> โดย จุดสังเกตที่ 1.สงสัยข้อความพาดหัว โดยข่าวปลอมมักมีข้อความพาดหัวที่ดึงดูดความสนใจ โดยใช้ตัวหนังสือเด่น ๆ และเครื่องหมายอัศเจรีย์ หากข้อความพาดหัวที่น่าตื่นตระหนกฟังดูไม่น่าเชื่อถือ ข่าวนั้นน่าจะเป็นข่าวปลอม

<p> จุดสังเกตที่ 2 ยูอาร์แอล( URL)โดย ยูอาร์แอล หรือ ลิงค์หลอกลวง หรือดูคล้ายอาจเป็นสัญญาณของ ข่าวปลอมได้ ซึ่งเว็บไซต์ข่าวปลอมจำนวนมากเปลี่ยนแปลง ยูอาร์แอล เพียงเล็กน้อยเพื่อเลียนแบบแหล่งข่าวจริง เราอาจไปที่เว็บไซต์เพื่อเปรียบเทียบ ยูอาร์แอล กับแหล่งข่าวที่มี

<p> จุดสังเกตที่ 3 สังเกตแหล่งที่มา โดยตรวจดูให้แน่ใจว่าเรื่องราวเขียนขึ้นโดยแหล่งที่มาที่น่าเชื่อถือและมีชื่อเสียง ด้านความถูกต้อง หากเรื่องราวมาจาก องค์กรที่ชื่อไม่คุ้นเคย ให้ตรวจสอบที่ส่วน เกี่ยวกับ เพื่อเรียนรู้เพิ่มเติม

<p> จุดสังเหตที่ 4 มองหาการจัดรูปแบบที่ไม่ปกติ ซึ่งเว็บไซต์ข่าวปลอมจำนวนมากมักมีการ สะกดผิดหรือ วางเลย์เอาต์ไม่ปกติ โปรดอ่านอย่างระมัดระวังหากเราเห็นสัญญาณเหล่านี้

<p> จุดสังเกตที่ 5 พิจารณารูปภาพ ซึ่งเรื่องราวข่าวปลอมมักมีรูปภาพหรือวิดีโอที่ไม่เป็นความจริง โดยบางครั้ง รูปภาพอาจเป็นรูปจริง แต่ไม่เกี่ยวข้องกับบริบทของเรื่องราว หรือเนื้อหา ซึ่งเราสามารถค้นหาเพื่อตรวจสอบ ได้ว่ารูปภาพเหล่านั้นมาจากที่ไหน

<p> จุดสังเกตที่ 6 ตรวจสอบวันที่ ทั้งนี้เรื่องราวข่าวปลอมอาจมีลำดับเหตุการณ์ที่ไม่สมเหตุผล หรือมีการ เปลี่ยนแปลงวันที่ของเหตุการณ์

<p> จุดสังเกตที่ 7 ตรวจสอบหลักฐาน โดยการตรวจสอบแหล่งข้อมูลของผู้เขียนเพื่อยืนยันว่าถูกต้อง หากไม่มีหลักฐานหรือความน่าเชื่อถือของผู้เชี่ยวชาญที่ไม่มีชื่อเสียง อาจระบุได้ว่าข่าวดังกล่าวเป็นข่าวปลอม

<p> จุดสังเกตที่ 8 ดูรายงานอื่น ๆทั้งนี้หากไม่มีแหล่งที่มาอื่น ๆ ที่รายงานเรื่องราวเดียวกัน อาจระบุได้ว่าข่าวดังกล่าว เป็นข่าวปลอม หากมีการรายงานข่าวโดยหลายแหล่งข่าวที่เชื่อถือได้ มีแนวโน้มว่าข่าวดังกล่าวจะเป็นข่าวจริง

<p> จุดสังเกตที่ 9 เรื่องราวนี้เป็นเรื่องตลกหรือไม่ ซึ่งบางครั้งอาจแยกข่าวปลอมจากเรื่องตลกหรือการล้อเลียนได้ยาก ให้ตรวจสอบดูว่าแหล่งที่มาของข่าวขึ้นชื่อเรื่องการล้อเลียนหรือไม่ และรายละเอียดตลอดจนน้ำเสียงของข่าว ฟังดูเป็นเรื่องตลกหรือไม่

<p> และ จุดสังเกตที่ 10 เรื่องราวบางเรื่องอาจตั้งใจเป็นข่าวปลอม โดยให้ใช้วิจารณญาณเพื่อคิดวิเคราะห์เรื่องราว ที่เราได้อ่าน และแชร์เฉพาะข่าวที่เราแน่ใจว่าเชื่อถือได้เท่านั้น

<p> ทั้งหมดเป็นจุดสังเกตว่าข่าวไหนมีโอกาสเป็นข่าวปลอม และมื่อเรารู้ข้อมูลแน่นอนแล้วว่าเป็นข่าวปลอม สิ่งสำคัญคือ อย่าแชร์ต่อ เพื่อไม่ให้ข่าวเหล่านั้นขยายไปในวงกว้าง สร้างความเข้าใจผิดให้กับคนอื่นๆ และหากมีข่าวที่สงสัยหรือไม่แน่ใจ อยากให้มีการตรวจสอบข้อเท็จจริง เราสามารถแจ้งเบาะแสข่าวที่น่าสงสัยได้ที่ เว็บไซต์ www.antifakenewscenter.com

<p> หากทุกคนช่วยกัน เช็ก ก่อน แชร์ข่าวปลอมในสังคมไทยก็จะลดลงอย่างแน่นอน!!
