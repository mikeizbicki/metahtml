URL: https://www.sanook.com/men/73109/

<h> เราตกหลุมรักใคร เร็วเกินไปรึเปล่า?

<p> ตกหลุมรักขึ้นไม่ไหว เธอใช่ไหมเป็นคนผลักฉัน เจอคนนี้แล้วชอบเลย แต่มันจะไวไปไหมนะ คำถามสำคัญเมื่อความรักเริ่มก่อตัวขึ้น เราตกหลุมรักใครเร็วเกินไปรึเปล่า วันนี้ทีม INN มีเรื่องน่าสนใจเกี่ยวกับการตกหลุมรักที่เกี่ยวข้องกับจิตวิทยามาฝากทุกคนกัน 

<p> แต่ละคนไม่เหมือนกัน

<p> สิ่งที่ต้องเข้าใจอย่างแรกเรื่องการตกหลุมรักคือ แต่ละคนไม่เหมือนกัน บางคนอาจจะเร็ว บางคนอาจจะเปิดใจช้า บางคนกลัว บางคนก็จะกล้าเสี่ยง แต่วันนี้เราจะมาหาคำตอบกันว่าทำไมบางคนถึงตกคลุมรักได้อย่างรวดเร็ว แถมยังดำดิ่งลึกลงไปกับมันได้อย่างง่ายดาย 

<p> Emophilia อาจจะเป็นคำตอบ

<p> การตกหลุมรักอย่างง่ายดายและรวดเร็ว แนวคิดเกี่ยวกับอารมณ์ที่เรียกว่า Emophilia อาจจะเป็นคำตอบ 

<l> Emophilia อ่านว่า อีโมฟีเลีย หมายถึงรูปแบบทางอารมณ์และพฤติกรรมอย่างหนึ่งที่นักจิตวิทยาใช้เรียกคนที่มีแนวโน้มที่จะตกหลุมรักใครอย่างรวดเร็ว (หากเอาคำนี้ไปค้นหา มันจะเป็นโรคเกี่ยวกับโลหิตอย่าเข้าใจผิดนะ)

<l> คนที่มีอาการ อีโมฟีเลีย มักจะมีแนวโน้มที่จะกระโดดสู่ความสัมพันธ์ที่เจอได้ในทันที รู้สึกรักและโรแมนติกกับความสัมพันธ์ที่พึ่งเจอ

<l> คนที่มีอาการนี้อาจจะสังเกตจาก รู้สึกตื่นเต้นทุกเวลากับคนที่พึ่งเจอ บอกรักตั้งแต่เดทแรก รู้สึกรักหลายคนในเวลาเดียวกัน ใช้เวลาไม่นานในการเริ่มใหม่ แน่นอนว่า การตกหลุมรักใครอย่างรวดเร็วไม่ใช่เรื่องที่ผิด แต่ต้องระวัง เพราะความสัมพันธ์แบบนี้อาจจะนำไปสู่อันตรายได้ ซึ่งคนที่มีอาการ Emophilia มักจะมองข้ามสัญญาณอันตรายสามประการที่เรียกว่า Dark Triad ได้แก่ 

<l> 1.Machiavellianism หรือคนที่มีแนวโน้มบังคับความคิดของคนอื่น เพื่อให้ได้สิ่งที่ตัวเองต้องการ

<l> 2.Narcissism หลงตัวเอง คิดว่าตัวเองเป็นศูนย์กลางจักรวาล

<l> 3.Psychopathy คนที่ขาดความเห็นอกเห็นใจคนอื่น ขาดจึตสำนึก ไม่สนใจความรู้สึกคนอื่น

<p> ผลวิจัยชี้ว่าคนที่เป็น Emophilia มักจะตกหลุมรักคนที่มีบุคลิกที่กล่าวมาเสียด้วย เพราะมองว่าเป็นคนที่น่าดึงดูด แล้วสุดท้ายก็นำไปสู่ความรักที่ผิดหวังหรืออาจจะร้ายแรงกว่านั้น 

<p> แน่นอนเรามักจะไม่รู้ตัวเอง เมื่อเข้าสู่เกมแห่งความรัก เราอาจจะลองพยายามฟังเสียงจากคนรอบข้างบ้าง ช้าลงหน่อย ถามตัวเอง คุยกับตัวเองก่อนบ้าง รักตัวเองก่อน ใจเย็นๆ และควรให้เวลากับความรักที่กำลังจะเกิดขึ้น

<p> ความรักเป็นเรื่องของคนสองคน นี่คือคำพูดที่ไม่ได้เกินจริง แต่บางครั้งเราก็ควรตั้งคำถามกับตัวเอง หลายครั้งที่การตกลงใจ มอบความรักให้ใครเร็วเกินไป มันก็ย้อนกลับมาทำร้ายตัวเราเองได้เหมือนกัน แล้วกลายเป็นเราที่ต้องแบกความเจ็บนี้ไว้เพียงคนเดียว แล้วเพื่อนๆเคยมีอาการนี้กันบ้างไหม สำหรับใครที่ไม่อยากพลาดทุกเรื่องอินเทรนด์ สามารถติดตาม ข่าวหรือ ไลฟ์สไตล์ต่างๆได้ที่ INN Lifestyle
