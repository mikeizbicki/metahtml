URL: https://www.khaophuket.com/%E0%B8%9B%E0%B8%B4%E0%B8%94%E0%B8%8A%E0%B8%B1%E0%B9%88%E0%B8%A7%E0%B8%84%E0%B8%A3%E0%B8%B2%E0%B8%A7%E0%B8%AB%E0%B9%89%E0%B8%B2%E0%B8%87%E0%B9%80%E0%B8%8B%E0%B9%87%E0%B8%99%E0%B8%97%E0%B8%A3%E0%B8%B1%E0%B8%A5%E0%B8%9B%E0%B9%88%E0%B8%B2%E0%B8%95%E0%B8%AD%E0%B8%87-1-%E0%B8%81-%E0%B8%9E-%E0%B9%80%E0%B8%9B%E0%B9%87%E0%B8%99%E0%B8%95%E0%B9%89%E0%B8%99%E0%B9%84%E0%B8%9B-%E0%B8%A3%E0%B8%B1%E0%B8%9A%E0%B8%A1%E0%B8%B7%E0%B8%AD%E0%B9%82%E0%B8%84%E0%B8%A7%E0%B8%B4%E0%B8%94-19-%E0%B9%84%E0%B8%A1%E0%B9%88%E0%B9%84%E0%B8%AB%E0%B8%A7-%E0%B9%80%E0%B8%8B%E0%B9%87%E0%B8%99%E0%B8%97%E0%B8%A3%E0%B8%B1-6846.php

<h> ปิดชั่วคราวห้างเซ็นทรัลป่าตอง 1 ก.พ. เป็นต้นไป รับมือโควิด-19 ไม่ไหว เซ็นทรัลภูเก็ตเปิดปกติ

<p> ภูเก็ต - เซ็นทรัลป่าตองประกาศขอปิดบริการชั่วคราว เนื่องจากผลกระทบสถานการณ์โควิด-19 ระลอกใหม่ โดยไม่มีกำหนด

<p> บริษัท สรรพสินค้าเซ็นทรัล จำกัด ผู้ดำเนินธุรกิจค้าปลีก ห้างสรรพสินค้าเซ็นทรัลป่าตอง ทำหนังสือชี้แจง การปิดห้างเซ็นทรัลป่าตอง ชั่วคราว ลงวันที่ 22 มกราคม 2564 โดยระบุว่า

<p> "เนื่องจากสภาวะเศรษบกิจและสถานการณ์โควิด 19 ที่ผ่านมา มีการชะลอตัวของภาวะเศรษฐกิจโลก มีผลกระทบทำให้ธุรกิจการท่องเที่ยวของจังหวัดภูเก็ตชะลอตัวอย่างต่อเนื่อง เป็นสาเหตุที่ส่งผลกระทบตรงต่อบริษัท

<p> ฝ่ายบริหารได้พิจารณาแล้ว เห็นว่ามีความจำเป็นต้องปิดกิจการชั่วคราว ตั้งแต่วันที่ 1 กุมภาพันธ์ 2564 จนกว่าสถานะการณ์จะดีขึ้น

<p> จึงเรียนมาเพื่อทราบขอแสดงความนับถือผู้ช่วยผู้จัดการใหญ่ ฝ่ายบริหารสาขาบริษัท สรรพสินค้าเซ็นทรัล จำกัด"

<p> ต่อมาเมื่อวันที่ 25 ม.ค. ทางบริษัทได้ชี้แจงเพิ่มเติมว่า "ห้างเซ็นทรัลภูเก็ต" ยังคงเปิดให้บริการตามปกติ พร้อมระบุว่า "ในขณะเดียวกันทางบริษัทได้มีการเตรียมแผนทางการตลาดอย่างต่อเนื่อง เพื่อช่วยเหลือร้านค้าเมื่อห้างเซ็นทรัลป่าตองสามารถกลับมาให้บริการได้อีกครั้ง"

<p> สำหรับ เซ็นทรัลป่าตอง เป็นห้างสรรพสินค้าที่ตั้งอยู่บนถนนสายบันเทิง บางลา ที่ได้มีการจัดงานเปิดตัว ในชื่องาน CENTRAL PATONG Grand Opening อย่างยิ่งใหญ่ไปเมื่อวันศุกร์ที่ 15 กุมภาพันธ์ 2562 ซึ่งภายในงานมีกิจกรรมและไฮไลต์ต่าง ๆ มากมาย แต่ภายหลังจากสถานการณ์การแพร่ระบาดของโควิด-19 ที่ส่งผลให้จำนวนนักท่องเที่ยวลดลง เกิดเป็นผลกระทบมหาศาลกับเศรษฐกิจในท้องถิ่นและทั่วโลก
